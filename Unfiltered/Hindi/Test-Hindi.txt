३ जनवरी को पत्रकार सम्मेलन कर अस्ताचल प्रधानमंत्री डॉ. मनमोहन सिंह ने बागड़बिल्ले वाली चतुराई का प्रदर्शन करते हुए उदयाचल दोनों प्रधानमंत्रियों का मार्ग विकट कर दिया। प्रधानमंत्री डॉ. मनमोहन सिंह जब कोई बड़ा पाप कर रहे होते हैं तब वह राजनीतिक बयानबाजी करते हैं। वर्ना वह मौन साधे रहते हैं। उनकी एक चुप हजार बातों को लील पचाने में समर्थ रहती है। राजनीति और अफसरशाही में चुप्पा हमेशा फायदे में होता है। जो चुप्पी साधने और मौका पड़ने पर चौका ठोंकने की उस्तादी जानता है वह राजनीति में हमेशा ऊपर चढ़ता है और अफसरशाही में सत्ता भोगता है।

४१ साल की मनमोहनी मजा
मनमोहन सिंह ने १९७२ से १९९१ तक असफरशाही का अबाध भोग किया और १९९१ से २०१४ तक राजनीति में भी सिर्पâ सत्ता को भोगा है। कोई तेजस्वी आईएएस, आईएफएस, आईपीएस, आईआरएस, आईआईएस अपने करियर का उत्कर्षकाल प्रधानमंत्री कार्यालय में नियुक्ति को मानता है। संसदीय लोकतंत्र में सत्ता सर्वाधिकार से संपन्न कार्यालय का नाम है प्रधानमंत्री कार्यालय। विश्वबैंक और इंटरनेशनल मोनेटरी फंड प्रेरित-प्रेषित वैश्विक अर्थनीति की राजनीति ने डॉ. मनमोहन सिंह को १९७२ में प्रधानमंत्री कार्यालय में इकोनॉमिक एडवायजर के पद पर बैठा दिया था। रिजर्व बैंक का गवर्नर और योजना आयोग का उपाध्यक्ष देश के किसी भी मुख्यमंत्री से ज्यादा देश की अर्थनीति और सत्तानीति पर प्रभाव रखता है। १९८० के दशक में डॉ. मनमोहन सिंह दोनों पदों को भोग संयुक्त राष्ट्र के साउथ कमीशन पर काबिज थे, जो दक्षिण एशिया की अर्थनीति का नियंता संस्थान होने की हैसियत रखता है। आज मनमोहन सिंह के जो सत्ता या विपक्षी परिधि के नेता हैं वह १९८० के दशक में कहां थे? सिर्फ प्रणव मुकर्जी एकमात्र राजनेता हैं जो तब भी मनमोहन से बड़े सत्ताभोक्ता होने का सुख ले चुके थे। वित्तमंत्री चिदंबरम तब वकालत कर रहे थे। गृहमंत्री सुशील कुमार शिंदे तब महाराष्ट्र में राज्यमंत्री का दर्जा प्राप्त थे। विदेश मंत्री सलमान खुर्शीद के अब्बा खुर्शीद आलम खां तब सत्ता के गलियारे में थे और सलमान जवानी की दहलीजें नाप रहे थे।

मनमोहन हैं सुपर सक्सेसफुल पॉलिटियशन
कांग्रेस अध्यक्षा सोनिया गांधी तब सत्ता की राजनीति की बजाय सत्ताधारी की बहू-बीवी की भूमिका तक सीमित थीं। मोतीलाल वोरा तब मध्य प्रदेश की राजनीति में अर्जुन सिंह बनाम शुक्ल परिवार की राजनीति में ‘नाइट वॉचमैन’ वाली भूमिका में हुआ करते थे। अहमद पटेल, गुलाम नबी आजाद, अशोक गहलोत, दिग्विजय सिंह आदि तब तक युवा कांग्रेसी टैग से मुक्त नहीं हुआ करते थे। कांग्रेस की राजनीति में मनमोहन सिंह जितने सत्तानुभव वाले व्यक्ति की कोताही है। इसलिए कोई मनमोहन सिंह को चाहे जितना अराजनीतिक कह ले, पर हकीकत नहीं बदली जा सकती कि मनमोहन सिंह सत्ता की राजनीति के सुपर सक्सेसफुल पॉलिटियशन हैं। भाजपा में भी सिर्फ लालकृष्ण आडवाणी और मुरली मनोहर जोशी दो व्यक्तित्व हैं जो राजनीतिक अनुभव में दिन की गिनती में मनमोहन सिंह से बीस हैं। सत्ता की सफलता के मानदंड पर तो ५ वर्ष बनाम ४३ वर्ष का स्कोर है। आडवाणीजी कुल ५ साल सत्ता में बैठे हैं, मनमोहन बमुश्किल ५ माह सत्ता के केन्द्र से बाहर रहते हैं। १९८० के दशक में राजनाथ सिंह युवा भाजपा के अध्यक्ष थे। अरुण जेटली अखिल भारतीय विद्यार्थी परिषद के बाहर पहचाने नहीं जाते थे। सुषमा स्वराज तब राजनारायण- चंद्रशेखर छाप समाजवादियों वाली उभरती प्रतिभा थीं। नरेंद्र मोदी तब गुजरात भाजपा के सचिव रहे होंगे। सो, सत्ता के अनुभव के आकाश के मामले में मनमोहन सिंह की फिलहाल कोई सानी नहीं।

...तब राहुल बिस्तर गीला करते थे
राहुल गांधी की तो बात ही मत पूछो। जब मनमोहन सिंह प्रधानमंत्री इंदिरा गांधी को समाजवादी अर्थनीति की सलाह दिया करते रहे होंगे तब राहुल गांधी बिस्तर गीला करते रहे होंगे। जब मनमोहन सिंह ने १९९१ में देश की अर्थनीति की चाबी घुमा कर समाजवादी भारत को बाजारवादी भारत बनाया तब राहुल गांधी कॉलेज की सीढ़ियां चढ़ रहे होंगे। इसलिए जो कोई मनमोहन सिंह के पत्रकार सम्मेलन में उनके चेहरे में निरीह बिल्ली का अक्स देखता है उसे बागड़बिल्ले के हिंसक तेवर के पहले की घात की समझ नहीं। मनमोहन सिंह बीते साल भर से अर्थव्यवस्था पर कुछ नहीं बोलते। यह काम उन्होंने चिदंबरम, रघुरामन राजन, आनंद शर्मा आदि पर छोड़ दिया है। वह लोकतांत्रिक ढांचे को बचाने की दुहाई देते हैं। सेकुलरवाद को संस्थापित रखने की कठिनाइयों का जिक्र करते हैं। २००९ का चुनाव जीतने के बाद उन्हें पता था कि कांग्रेसी उनको हटाने की गोट खेलेंगे। २०१० बीतते-बीतते उन्होंने विकास की स्वप्नकथा को भ्रष्टाचार के दु:स्वप्न में बदल दिया था। २०११ में विश्वबैंक प्रायोजित भ्रष्टाचार विरोधी आंदोलन छिड़ चुका था। जनाक्रोश का इतना तमाशा था कि सोनिया गांधी के सारे ज्ञानी राहुल के राज्याभिषेक में ग्रहण के गणित से मुक्ति नहीं दिला पा रहे थे। मुहूर्त निकला कि यूपी के चुनावों में यदि कांग्रेस की सीटें बढ़ जाएं तो राहुल गांधी की लहर का नारा लगाकर राज्याभिषेक कर लिया जाए।

राहुल की दुर्गति, मनमोहन की लॉटरी
कांग्रेस ने जम कर अपना संसाधन यूपी में झोंक दिया। यूपी में २००९ के लोकसभा चुनाव में कांग्रेस को २१ सीटों पर सफलता हासिल हुई थी। यदि उस पैटर्न पर वोट पड़ता तो कांग्रेसी ८०± सीटें जीत जाते। सारे गणितज्ञ कह रहे थे कि कांग्रेस ५० सीट तो जरूर पा जाएगी। जब मतगणना हुई तो अखिलेश सिंह यादव के नेतृत्व में सपा को अप्रत्याशित बहुमत और राहुल गांधी के नेतृत्व में कांग्रेस सफा हो गई थी। अखिलेश सिंह के हाथों राहुल की दुर्गति की कल्पना यदि अमर सिंह ने भी कैलकुलेट की होती तो सहाराश्री और अंबानीश्री के चरणचाप वह मुलायम के तबेले में घुस लेते। यूपी में राहुल का धूल चाटना मुलायम के लिए जितना लाभप्रद नहीं हुआ उसकी तुलना में कई गुना लाभ मनमोहन सिंह को मिला। प्रणव मुखर्जी कैबिनेट में बैठकर मनमोहन को एड़ लगाए रहते थे। प्रधानमंत्री मनमोहन थे, पर तमाम फैसलों के लिए बनने वाली हर शक्ति संपन्न मंत्रिमंडलीय समूह की अध्यक्षता प्रणव बाबू करते थे। अब हालात ये थे कि प्रणव बाबू १०, जनपथ को मनमोहन की विदाई के बाद राहुलराह की बाधा दिखाई दे रहे थे। सोनिया अम्मा को शक था कि मनमोहन की तयशुदा विफलता राहुल की अनुभवहीनता के चलते प्रणव बाबू की लोकप्रियता से दबती चली जा रही है। सो, प्रणव बाबू जब मनमोहन सिंह की विदाई प्लान कर रहे थे तब मनमोहन उनकी राष्ट्रपति भवन की विदाई की तैयारियां देख रहे थे। प्रणव राष्ट्रपति भवन गए तो मनमोहन निष्वंâटक हो गए।

राहुल का शेयर मंदड़ियों के हाथ में...
गुजरात में यदि नरेंद्र मोदी हार जाते तो वयोवृद्ध आडवाणी के खिलाफ युवा राहुल को उतारकर कांग्रेस चुनावी हैट्रिक का दांव खेल लेती। प्रियंका साथ निकलती तो ग्लैमर राहुल को २०० प्लस कांग्रेसी सांसदों के बल पीएम का पद हासिल कर सकते थे। सो, पहले प्रियंका को ब्लॉक किया गया। रॉबर्ट वड्रा की अप्रत्याशित अमीरी के बेनकाब होते ही राष्ट्रीय दामाद, राष्ट्रीय बेटी की विश्वसनीयता नीलाम कर गया। मनमोहन भलीभांति जानते हैं कि कांग्रेसी जो सत्ता में हैं वे यथास्थितिवादी हैं, पर जो सत्ता से बाहर हैं वे सबके सब परिवर्तनवादी हैं। सत्तारूढ़ों ने भांप लिया कि कांग्रेस जीतती नजर आई तो नेतृत्व परिवर्तन का नारा ७, रेसकोर्स में घुसकर लगेगा। यदि कांग्रेस हारती नजर आई तो राहुल गांधी प्रधानमंत्री पद तो दूर कांग्रेसियों की नजर में अध्यक्ष पद  के लिए भी संदिग्ध हो जाएंगे। ५ राज्यों के चुनावों की बिसात बिछने के पहले ही सोनिया गांधी ने राहुल गांधी को उपाध्यक्ष पद पर बैठा कर उनके सांगठनिक नेतृत्व की विरासत पक्की कर दी। स्वाभाविक था कि उनके उपाध्यक्ष बनने के समानांतर भाजपा में प्रधानमंत्री पद के अधिकृत उम्मीदवार के रूप में नरेंद्र मोदी के उतरने से राहुल बनाम नरेंद्र मोदी मीडिया युद्ध छिड़ा। पखवाड़े भर में स्पष्ट हो गया कि चुनाव की मंडी में मोदी का शेयर सेंसेक्स पर सनसना रहा है और राहुल का शेयर मंदड़ियों के हाथ में। इसी मौके को देख संयुक्त राष्ट्र से लौटते मनमोहन ने कह दिया कि वह राहुल के मातहत काम करने को तैयार हैं। संदेश साफ था कि राहुल के नाम जिसे वोट देना है, दे दे।

राहुल की है विपक्ष में बैठने की तैयारी
राहुल निकले तो ४ राज्यों में कांग्रेस का बंटाधार हो गया। हार तो हार तिस पर अरविंद केजरीवाल की जीत ने गैर भाजपा-गैर कांग्रेस के विकल्प की भी हवा चला दी। अब तक राहुल के लिए सिर्फ मोदी चुनौती थे अब तो केजरीवाल भी आ खड़े हुए हैं। चुनाव परिणामों के शोरगुल थमने के पहले ही डॉ. मनमोहन सिंह के पट्ट आर्थिक शिष्य चिंदबरम का बयान आया कि कांग्रेस को भी अपना प्रधानमंत्री पद का उम्मीदवार घोषित करना चाहिए। स्थिति आंकें। फिलहाल जो हवा है उसमें भाजपा १७० प्लस है तो कांग्रेस १४० माइनस। राहुल गांधी निजी वार्ताओं में कह रहे हैं कि वह विपक्ष में बैठने के लिए तैयार हैं। प्रधानमंत्री बनने का उनका ख्वाब ५ साल पीछे चला। अब मनमोहन ने मोदी पर हमला किया। हर कोई जानता है कि भाजपा वैसे तो १४०-१५० के बीच रह जाएगी। यदि मोदी यूपी-बिहार में चमके तभी भाजपा १७० के पार जाएगी। मनमोहन मान रहे हैं कि यदि भाजपा १६० के नीचे आ जाए तो वह सरकार नहीं बना पाएगी। यदि कांग्रेस १४० प्लस रही तो कांग्रेस को मौका मिल सकता है। इसलिए मनमोहन सत्ता का आखिरी दांव खेल सकते हैं। वह दांव क्या होगा? मोदी को टारगेट कर ध्वस्त करना। पीएमओ में इस तरह का पॉवर तो है। यदि भाजपा मोदी का कवचीकरण नहीं कर पाई तो......। तो संप्रग -३ के गठन का गेम होगा। राहुल गांधी २००४ वाली संप्रग सरकार चलाने से डरेंगे। वह कांग्रेस अध्यक्ष बन संगठन देखना चाहेंगे। तब वह मनमोहन को तीसरा कार्यकाल या फिर उनके किसी चेले को प्रधानमंत्री पद बहाल कर सोनिया गांधी की भूमिका में आ सकते हैं। बस, देखना इतना है कि क्या राहुल प्रधानमंत्री पद की उम्मीदवारी स्वीकारने का साहस दिखाएंगे? यदि दिखाया तो समझना वह सत्ता के चक्र से मुक्त होकर लंबी राजनीति का माद्दा जुटा लेंगे।
